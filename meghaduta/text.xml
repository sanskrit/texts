<?xml version="1.0" encoding="UTF-8"?>
<TEI xml:lang="sa-IAST">
  <teiHeader>
    <fileDesc>
      <titleStmt xml:base="authors">
        <title>Meghadūta [a machine-readable transcription]</title>
        <author xml:id="kalidasa">Kālidāsa</author>
        <respStmt>
          <name>Arun Prasad</name>
          <resp>data correction and conversion to TEI-conformant markup</resp>
        </respStmt>
      </titleStmt>
      <publicationStmt>
        <idno type="slug">megh</idno>
        <idno type="xml">Megh</idno>
        <authority>learnsanskrit.org</authority>
      </publicationStmt>
      <sourceDesc>
        <bibl>
          <title class="main">The Meghadūta of Kālidāsa</title>
          <title class="sub">Text with Sanskrit Commentary of Mallinātha, English Translation, Notes, Appendices and a Map</title>
          <editor>M. R. Kale</editor>
          <pubPlace>Delhi</pubPlace>
          <publisher>Motilal Banarsidass Publishers Private Limited</publisher>
          <date>????</date>
          <ref target="http://fiindolo.sub.uni-goettingen.de/gretil/1_sanskr/5_poetry/2_kavya/meghdk_u.htm">via GRETIL</ref>
        </bibl>
      </sourceDesc>
    </fileDesc>
    <encodingDesc>
      <projectDesc>
        <p><name>learnsanskrit.org</name></p>
      </projectDesc>
    </encodingDesc>
    <profileDesc>
      <textDesc>
        <derivation type="original" />
      </textDesc>
    </profileDesc>
  </teiHeader>
  <text xml:base="/" type="text">
    <front>
      <titlePage>
        <docTitle>
          <titlePart type="atha">aTa</titlePart>
          <titlePart type="main">meGadUtam</titlePart>
        </docTitle>
      </titlePage>
    </front>
    <body>
      <div xml:id="Megh.1" n="1">
  	    <desc>
    		  <idno type="read">Pūrvamegha</idno>
    		</desc>
        <head>Pūrvameghaḥ ।</head>
        <lg n="1" xml:id="Megh.1.1">
          <l>kaścit kāntāvirahaguruṇā svādhikārāt pramattaḥ</l>
          <l>śāpenāstaṃgamitamahimā varṣabhogyeṇa bhartuḥ ।</l>
          <l>yakṣaś cakre janakatanayāsnānapuṇyodakeṣu</l>
          <l>snigdhacchāyātaruṣu vasatiṃ rāmagiryāśrameṣu ॥ 1 ॥</l>
        </lg>
        <lg n="2" xml:id="Megh.1.2">
          <l>tasminn adrau katicid abalāviprayuktaḥ sa kāmī</l>
          <l>nītvā māsān kanakavalayabhraṃśariktaprakoṣṭhaḥ ।</l>
          <l>āṣāḍhasya prathamadivase megham āśliṣṭasānuṃ</l>
          <l>vaprakrīḍāpariṇatagajaprekṣaṇīyaṃ dadarśa ॥ 2 ॥</l>
        </lg>
        <lg n="3" xml:id="Megh.1.3">
          <l>tasya sthitvā katham api puraḥ kautukādhānahetor</l>
          <l>antarbāṣpaś ciram anucaro rājarājasya dadhyau ।</l>
          <l>meghāloke bhavati sukhino 'py anyathāvṛtti cetaḥ</l>
          <l>kaṇṭhāśleṣapraṇayini jane kiṃ punar dūrasaṃsthe ॥ 3 ॥</l>
        </lg>
        <lg n="4" xml:id="Megh.1.4">
          <l>pratyāsanne nabhasi dayitājīvitālambanārthī</l>
          <l>jīmūtena svakuśalamayīṃ hārayiṣyan pravṛttim ।</l>
          <l>sa pratyagraiḥ kuṭajakusumaiḥ kalpitārghāya tasmai</l>
          <l>prītaḥ prītipramukhavacanaṃ svāgataṃ vyājahāra ॥ 4 ॥</l>
        </lg>
        <lg n="5" xml:id="Megh.1.5">
          <l>dhūmajyotiḥsalilamarutāṃ saṃnipātaḥ kva meghaḥ</l>
          <l>saṃdeśārthāḥ kva paṭukaraṇaiḥ prāṇibhiḥ prāpaṇīyāḥ ।</l>
          <l>ity autsukyād aparigaṇayan guhyakas taṃ yayāce</l>
          <l>kāmārtā hi prakṛtikṛpaṇāś cetanācetaneṣu ॥ 5 ॥</l>
        </lg>
        <lg n="6" xml:id="Megh.1.6">
          <l>jātaṃ vaṃśe bhuvanavidite puṣkarāvartakānāṃ</l>
          <l>jānāmi tvāṃ prakṛtipuruṣaṃ kāmarūpaṃ maghonaḥ ।</l>
          <l>tenārthitvaṃ tvayi vidhivaśād dūrabandhur gato 'haṃ</l>
          <l>yācñā moghā varam adhiguṇe nādhame labdhakāmā ॥ 6 ॥</l>
        </lg>
        <lg n="7" xml:id="Megh.1.7">
          <l>saṃtaptānāṃ tvamasi śaraṇaṃ tat payoda priyāyāḥ</l>
          <l>saṃdeśaṃ me hara dhanapatikrodhaviśleṣitasya ।</l>
          <l>gantavyā te vasatir alakā nāma yakṣeśvarāṇāṃ</l>
          <l>bāhyodyānasthitaharaśiraścandrikādhautaharmyā ॥ 7 ॥</l>
        </lg>
        <lg n="8" xml:id="Megh.1.8">
          <l>tvām ārūḍhaṃ pavanapadavīm udgṛhītālakāntāḥ</l>
          <l>prekṣiṣyante pathikavanitāḥ pratyayād āśvasantyaḥ ।</l>
          <l>kaḥ saṃnaddhe virahavidhurāṃ tvayy upekṣeta jāyāṃ</l>
          <l>na syād anyo 'py aham iva jano yaḥ parādhīnavṛttiḥ ॥ 8 ॥</l>
        </lg>
        <lg n="9" xml:id="Megh.1.9">
          <l>tvāṃ cāvaśyaṃ divasagaṇanātatparām ekapatnīm</l>
          <l>avyāpannām avihatagatir drakṣyasi bhrātṛjāyām ।</l>
          <l>āśābandhaḥ kusumasadṛśaṃ prāyaśo hy aṅganānāṃ</l>
          <l>sadyaḥ pāti praṇayi hṛdayaṃ viprayoge ruṇaddhi ॥ 9 ॥</l>
        </lg>
        <lg n="10" xml:id="Megh.1.10">
          <l>mandaṃ mandaṃ nudati pavanaś cānukūlo yathā tvāṃ</l>
          <l>vāmaś cāyaṃ nadati madhuraṃ cātakas te sagandhaḥ ।</l>
          <l>garbhādhānakṣaṇaparicayān nūnam ābaddhamālāḥ</l>
          <l>seviṣyante nayanasubhagaṃ khe bhavantaṃ balākāḥ ॥ 10 ॥</l>
        </lg>
        <lg n="11" xml:id="Megh.1.11">
          <l>kartuṃ yac ca prabhavati mahīm ucchilīndhrām avandhyāṃ</l>
          <l>tac chrutvā te śravaṇasubhagaṃ garjitaṃ mānasotkāḥ ।</l>
          <l>ā kailāsād bisakisalayacchedapātheyavantaḥ</l>
          <l>saṃpatsyante nabhasi bhavato rājahaṃsāḥ sahāyāḥ ॥ 11 ॥</l>
        </lg>
        <lg n="12" xml:id="Megh.1.12">
          <l>āpṛcchasva priyasakham amuṃ tuṅgam āliṅgya śailaṃ</l>
          <l>vandyaiḥ puṃsāṃ raghupatipadair aṅkitaṃ mekhalāsu ।</l>
          <l>kāle kāle bhavati bhavato yasya saṃyogam etya</l>
          <l>snehavyaktiś ciravirahajaṃ muñcato bāṣpamuṣṇam ॥ 12 ॥</l>
        </lg>
        <lg n="13" xml:id="Megh.1.13">
          <l>mārgaṃ tāvac chṛṇu kathayatas tvatprayāṇānurūpaṃ</l>
          <l>saṃdeśaṃ me tadanu jalada śroṣyasi śrotrapeyam ।</l>
          <l>khinnaḥ khinnaḥ śikhariṣu padaṃ nyasya gantāsi yatra</l>
          <l>kṣīṇaḥ kṣīṇaḥ parilaghu payaḥ srotasāṃ copabhujya ॥ 13 ॥</l>
        </lg>
        <lg n="14" xml:id="Megh.1.14">
          <l>adreḥ śṛṅgaṃ harati pavanaḥ kiṃ svid ity unmukhībhir</l>
          <l>dṛṣṭotsāhaś cakitacakitaṃ mugdhasiddhāṅganābhiḥ ।</l>
          <l>sthānād asmāt sarasaniculād utpatodaṅmukhaḥ khaṃ</l>
          <l>diṅnāgānāṃ pathi pariharan sthūlahastāvalepān ॥ 14 ॥</l>
        </lg>
        <lg n="15" xml:id="Megh.1.15">
          <l>ratnacchāyāvyatikara iva prekṣyam etat purastād</l>
          <l>valmīkāgrāt prabhavati dhanuḥkhaṇḍam ākhaṇḍalasya ।</l>
          <l>yena śyāmaṃ vapur atitarāṃ kāntim āpatsyate te</l>
          <l>barheṇeva sphuritarucinā gopaveṣasya viṣṇoḥ ॥ 15 ॥</l>
        </lg>
        <lg n="16" xml:id="Megh.1.16">
          <l>tvayy āyantaṃ kṛṣiphalam iti bhrūvikārān abhijñaiḥ</l>
          <l>prītisnigdhair janapadavadhūlocanaiḥ pīyamānaḥ ।</l>
          <l>sadyaḥsīrotkaṣaṇasurabhi kṣetram āruhya mālaṃ</l>
          <l>kiṃcit paścād vraja laghugatir bhūya evottareṇa ॥ 16 ॥</l>
        </lg>
        <lg n="17" xml:id="Megh.1.17">
          <l>tvām āsārapraśamitavanopaplavaṃ sādhu mūrdhnā</l>
          <l>vakṣyaty adhvaśramaparigataṃ sānumān āmrakūṭaḥ ।</l>
          <l>na kṣudro 'pi prathamasukṛtāpekṣayā saṃśrayāya</l>
          <l>prāpte mitre bhavati vimukhaḥ kiṃ punar yas tathoccaiḥ ॥ 17 ॥</l>
        </lg>
        <lg n="18" xml:id="Megh.1.18">
          <l>channopāntaḥ pariṇataphaladyotibhiḥ kānanāmrais</l>
          <l>tvayy ārūḍhe śikharam acalaḥ snigdhaveṇīsavarṇe ।</l>
          <l>nūnaṃ yāsyaty amaramithunaprekṣaṇīyām avasthāṃ</l>
          <l>madhye śyāmaḥ stana iva bhuvaḥ śeṣavistārapāṇḍuḥ ॥ 18 ॥</l>
        </lg>
        <lg n="19" xml:id="Megh.1.19">
          <l>sthitvā tasmin vanacaravadhūbhuktakuñje muhūrtaṃ</l>
          <l>toyotsargadrutataragatis tatparaṃ vartma tīrṇaḥ ।</l>
          <l>revāṃ drakṣyasy upalaviṣame vindhyapāde viśīrṇāṃ</l>
          <l>bhakticchedair iva viracitāṃ bhūtim aṅge gajasya ॥ 19 ॥</l>
        </lg>
        <lg n="20" xml:id="Megh.1.20">
          <l>tasyās tiktair vanagajamadair vāsitaṃ vāntavṛṣṭir</l>
          <l>jambūkuñjapratihatarayaṃ toyam ādāya gaccheḥ ।</l>
          <l>antaḥsāraṃ ghana tulayituṃ nānilaḥ śakṣyati tvāṃ</l>
          <l>riktaḥ sarvo bhavati hi laghuḥ pūrṇatā gauravāya ॥ 20 ॥</l>
        </lg>
        <lg n="21" xml:id="Megh.1.21">
          <l>nīpaṃ dṛṣṭvā haritakapiśaṃ kesarair ardharūḍhair</l>
          <l>āvirbhūtaprathamamukulāḥ kandalīś cānukaccham ।</l>
          <l>jagdhvāraṇyeṣv adhikasurabhiṃ gandham āghrāya corvyāḥ</l>
          <l>sāraṅgās te jalalavamucaḥ sūcayiṣyanti mārgam ॥ 21 ॥</l>
        </lg>
        <lg n="22" xml:id="Megh.1.22">
          <l>ambhobindugrahaṇacaturāṃś cātakān vīkṣamāṇāḥ</l>
          <l>śreṇībhūtāḥ parigaṇanayā nirdiśanto balākāḥ ।</l>
          <l>tvām āsādya stanitasamaye mānayiṣyanti siddhāḥ</l>
          <l>sotkampāni priyasahacarīsaṃbhramāliṅgitāni ॥ 22 ॥</l>
        </lg>
        <lg n="23" xml:id="Megh.1.23">
          <l>utpaśyāmi drutamapi sakhe matpriyārthaṃ yiyāsoḥ</l>
          <l>kālakṣepaṃ kakubhasurabhau parvate parvete te ।</l>
          <l>śuklāpāṅgaiḥ sajalanayanaiḥ svāgatīkṛtya kekāḥ</l>
          <l>pratudyātaḥ katham api bhavān gantum āśu vyavasyet ॥ 23 ॥</l>
        </lg>
        <lg n="24" xml:id="Megh.1.24">
          <l>pāṇḍucchāyopavanavṛtayaḥ ketakaiḥ sūcibhinnair</l>
          <l>nīḍārambhair gṛhabalibhujām ākulagrāmacaityāḥ ।</l>
          <l>tvayy āsanne pariṇataphalaśyāmajambūvanāntāḥ</l>
          <l>saṃpatsyante katipayadinasthāyihaṃsā daśārṇāḥ ॥ 24 ॥</l>
        </lg>
        <lg n="25" xml:id="Megh.1.25">
          <l>teṣāṃ dikṣu prathitavidiśālakṣaṇāṃ rājadhānīṃ</l>
          <l>gatvā sadyaḥ phalam avikalaṃ kāmukatvasya labdhā ।</l>
          <l>tīropāntastanitasubhagaṃ pāsyasi svādu yasmāt</l>
          <l>sabhrūbhaṅgaṃ mukham iva payo vetravatyāś calormi ॥ 25 ॥</l>
        </lg>
        <lg n="26" xml:id="Megh.1.26">
          <l>nīcairākhyaṃ girim adhivases tatra viśrāmahetos</l>
          <l>tvatsamparkāt pulakitam iva prauḍhapuṣpaiḥ kadambaiḥ ।</l>
          <l>yaḥ puṇyastrīratiparimalodgāribhir nāgarāṇām</l>
          <l>uddāmāni prathayati śilāveśmabhir yauvanāni ॥ 26 ॥</l>
        </lg>
        <lg n="27" xml:id="Megh.1.27">
          <l>viśrāntaḥ san vraja vananadītīrajānāṃ niṣiñcann</l>
          <l>udyānānāṃ navajalakaṇair yūthikājālkāni ।</l>
          <l>gaṇḍasvedāpanayanarujāklāntakarṇotpalānāṃ</l>
          <l>chāyādānāt kṣaṇaparicitaḥ puṣpalāvīmukhānām ॥ 27 ॥</l>
        </lg>
        <lg n="28" xml:id="Megh.1.28">
          <l>vakraḥ panthā yadapi bhavataḥ prasthitasyottarāśāṃ</l>
          <l>saudhotsaṅgapraṇayavimukho mā sma bhūr ujjayinyāḥ ।</l>
          <l>vidyuddāmasphuritacakritais tatra paurāṅganānāṃ</l>
          <l>lolāpāṅgair yadi na ramase locanair vañcito 'si ॥ 28 ॥</l>
        </lg>
        <lg n="29" xml:id="Megh.1.29">
          <l>vīcikṣobhastanitavihagaśreṇikāñcīguṇāyāḥ</l>
          <l>saṃsarpantyāḥ skhalitasubhagaṃ darśitāvartanābhaḥ ।</l>
          <l>nirvindhyāyāḥ pathi bhava rasābhyantaraḥ saṃnipatya</l>
          <l>strīṇām ādyaṃ praṇayavacanaṃ vibhramo hi priyeṣu ॥ 29 ॥</l>
        </lg>
        <lg n="30" xml:id="Megh.1.30">
          <l>veṇībhūtapratanusalilā tām atītasya sindhuḥ</l>
          <l>pāṇḍucchāyā taṭaruhatarubhraṃśibhirjīrṇaparṇaiḥ ।</l>
          <l>saubhāgyaṃ te subhaga virahāvasthayā vyañjayantī</l>
          <l>kārśyaṃ yena tyajati vidhinā sa tvayaivopapādyaḥ ॥ 30 ॥</l>
        </lg>
        <lg n="31" xml:id="Megh.1.31">
          <l>prāpyāvantīn udayanakathākovidagrāmavṛddhān</l>
          <l>pūrvoddiṣṭām upasara purīṃ śrīviśālāṃ viśālām ।</l>
          <l>svalpībhūte sucaritaphale svargiṇāṃ gāṃ gatānāṃ</l>
          <l>śeṣaiḥ puṇyair hṛtam iva divaḥ kāntimat khaṇḍam ekam ॥ 31 ॥</l>
        </lg>
        <lg n="32" xml:id="Megh.1.32">
          <l>dīrghīkurvan paṭu madakalaṃ kūjitaṃ sārasānāṃ</l>
          <l>pratyūṣeṣu sphuṭitakamalāmodamaitrīkaṣāyaḥ ।</l>
          <l>yatra strīṇāṃ harati surataglānim aṅgānukūlaḥ</l>
          <l>śiprāvātaḥ priyatama iva prārthanācāṭukāraḥ ॥ 32 ॥</l>
        </lg>
        <lg n="33" xml:id="Megh.1.33">
          <l>hārāṃs tārāṃs taralaguṭikān koṭiśaḥ śaṅkaśuktīḥ</l>
          <l>śaṣpaśyāmān marakatamaṇīn unmayūkhaprarohān ।</l>
          <l>dṛṣṭvā yasyāṃ vipaṇiracitān vidrumāṇāṃ ca bhaṅgān</l>
          <l>saṃlakṣyante salilanidhayas toyamātrāvaśeṣāḥ ॥ 33 ॥</l>
        </lg>
        <lg n="34" xml:id="Megh.1.34">
          <l>pradyotasya priyaduhitaraṃ vatsarājo 'tra jahre</l>
          <l>haimaṃ tāladrumavanam abhūd atra tasyaiva rājñaḥ ।</l>
          <l>atrodbhrāntaḥ kila nalagiriḥ stambham utpāṭya darpād</l>
          <l>ity āgantūn ramayati jano yatra bandhūn abhijñaḥ ॥ 34 ॥</l>
        </lg>
        <lg n="35" xml:id="Megh.1.35">
          <l>jālodgīrṇair upacitavapuḥ keśasaṃskāradhūpair</l>
          <l>bandhuprītyā bhavanaśikhjibhir dattanṛtyopahāraḥ ।</l>
          <l>harmyeṣv asyāḥ kusumasurabhiṣv adhavakhedaṃ nayethā</l>
          <l>lakṣmīṃ paśyaṃl lalitavanitāpādarāgāṅkiteṣu ॥ 35 ॥</l>
        </lg>
        <lg n="36" xml:id="Megh.1.36">
          <l>bhartuḥ kaṇṭhacchavir iti gaṇaiḥ sādaraṃ vīkṣyamāṇaḥ</l>
          <l>puṇyaṃ yāyās tribhuvanaguror dhāma caṇḍīśvarasya ।</l>
          <l>dhūtodyānaṃ kuvalayarajogandhibhir gandhavatyās</l>
          <l>toyakrīḍāniratayuvatisnānatiktair marudbhiḥ ॥ 36 ॥</l>
        </lg>
        <lg n="37" xml:id="Megh.1.37">
          <l>apy anyasmiñ jaladhara mahākālam āsādya kāle</l>
          <l>sthātavyaṃ te nayanaviṣayaṃ yāvad atyeti bhānuḥ ।</l>
          <l>kurvan sandhyāvalipaṭahatāṃ śūlinaḥ ślāghanīyām</l>
          <l>āmandrāṇāṃ phalam avikalaṃ lapsyase garjitānām ॥ 37 ॥</l>
        </lg>
        <lg n="38" xml:id="Megh.1.38">
          <l>pādanyāsaiḥ kvaṇitaraśanās tatra līlāvadhūtai</l>
          <l>ratnacchāyākhacitavalibhiś cāmaraiḥ klāntahastāḥ ।</l>
          <l>veśyās tvatto nakhapadasukhān prāpya varṣāgrabindūn</l>
          <l>āmokṣyante tvayi madhukaraśreṇidīrghān kaṭakṣān ॥ 38 ॥</l>
        </lg>
        <lg n="39" xml:id="Megh.1.39">
          <l>paścād uccairbhujataruvanaṃ maṇḍalenābhlīnaḥ</l>
          <l>sāṃdhyaṃ tejaḥ pratinavajapāpuṣparaktaṃ dadhānaḥ ।</l>
          <l>nṛttārambhe hara paśupater ārdranāgājinecchāṃ</l>
          <l>śāntodvegastimitanayanaṃ dṛṣṭabhaktir bhavānyā ॥ 39 ॥</l>
        </lg>
        <lg n="40" xml:id="Megh.1.40">
          <l>gacchantīnāṃ ramāṇavasatiṃ yoṣitāṃ tatra naktaṃ</l>
          <l>ruddhāloke narapatipathe sūcibhedyais tamobhiḥ ।</l>
          <l>saudāmanyā kanakanikaṣasnigdhayā darśayorvīṃ</l>
          <l>toyotsargastanitamuharo mā ca bhūrviklavāstāḥ ॥ 40 ॥</l>
        </lg>
        <lg n="41" xml:id="Megh.1.41">
          <l>tāṃ kasyāṃcid bhavanavalabhau suptapārāvatāyāṃ</l>
          <l>nītvā rātriṃ ciravilasanāt khinnavidyutkalatraḥ ।</l>
          <l>dṛṣṭe sūrye punarapi bhavān vāhayedadhvaśeṣaṃ</l>
          <l>mandāyante na khalu suhṛdāmabhyupatārthakṛtyāḥ ॥ 41 ॥</l>
        </lg>
        <lg n="42" xml:id="Megh.1.42">
          <l>tasmin kāle nayanasaliaṃ yoṣitāṃ khaṇḍitānāṃ</l>
          <l>śāntiṃ neyaṃ praṇayibhir ato vartma bhānos tyajāśu ।</l>
          <l>prāleyāstraṃ kamalavadanāt so 'pi hartuṃ nalinyāḥ</l>
          <l>pratyāvṛttas tvayi kararudhi syād analpabhyasūyaḥ ॥ 42 ॥</l>
        </lg>
        <lg n="43" xml:id="Megh.1.43">
          <l>gambhīrāyāḥ payasi saritaś cetasīva prasanne</l>
          <l>chāyātmāpi prakṛtisubhago lapsyate te praveśam ।</l>
          <l>tasmād asyāḥ kumudaviśadāny arhasi tvaṃ na dhairyān</l>
          <l>moghīkartuṃ caṭulaśapharodvartanaprekṣitāni ॥ 43 ॥</l>
        </lg>
        <lg n="44" xml:id="Megh.1.44">
          <l>tasyāḥ kiṃcit karadhṛtam iva prāptavānīraśākhaṃ</l>
          <l>hṛtvā nīlaṃ salilavasanaṃ muktarodhonitambam ।</l>
          <l>prasthānaṃ te katham api sakhe lambamānasya bhāvi</l>
          <l>jñātāsvādo vivṛtajaghanāṃ ko vihātuṃ samarthā ॥ 44 ॥</l>
        </lg>
        <lg n="45" xml:id="Megh.1.45">
          <l>tvanniṣyandocchvasitavasudhāgandhasamparkaramyaḥ</l>
          <l>srotorandhradhvanitasubhagaṃ dantibhiḥ pīyamānaḥ ।</l>
          <l>nīcair vāsyaty upajigamiṣor devapūrvaṃ giriṃ te</l>
          <l>śīto vāyuḥ pariṇamayitā kānanodumbarāṇām ॥ 45 ॥</l>
        </lg>
        <lg n="46" xml:id="Megh.1.46">
          <l>tatra skandaṃ niyatavasatiṃ puṣpameghīkṛtātmā</l>
          <l>puṣpāsāraiḥ snapayatu bhavān vyomagaṅgājalārdraiḥ ।</l>
          <l>rakṣāhetor navaśaśibhṛtā vāsavīnāṃ camūnām</l>
          <l>atyādityaṃ hutavahamukhe saṃbhṛtaṃ tad dhi tejaḥ ॥ 46 ॥</l>
        </lg>
        <lg n="47" xml:id="Megh.1.47">
          <l>jyotirlekhāvalayi galitaṃ yasya barhaṃ bhavānī</l>
          <l>putrapremṇā kuvalayadalaprāpi karṇe karoti ।</l>
          <l>dhautāpāṅgaṃ haraśaśirucā pāvakes taṃ mayūraṃ</l>
          <l>paścād adrigrahaṇagurubhir garjitair nartayethāḥ ॥ 47 ॥</l>
        </lg>
        <lg n="48" xml:id="Megh.1.48">
          <l>ārādhyainaṃ śaravaṇabhavaṃ devam ullaṅghitādhvā</l>
          <l>siddhadvandvair jalakaṇabhayād vīṇibhir muktamārgaḥ ।</l>
          <l>vyālambethāḥ surabhitanayālambhajāṃ mānayiṣyan</l>
          <l>srotomūrtyā bhuvi pariṇatāṃ rantidevasya kīrtim ॥ 48 ॥</l>
        </lg>
        <lg n="49" xml:id="Megh.1.49">
          <l>tvayy ādātuṃ jalam avanate śārṅgiṇo varṇacaure</l>
          <l>tasyāḥ sindhoḥ pṛthum api tanuṃ dūrabhāvāt pravāham ।</l>
          <l>prekṣiṣyante gaganagatayo nūnam āvarjya dṛṣṭir</l>
          <l>ekaṃ bhuktāguṇam iva bhuvaḥ sthūlamadhyendranīlam ॥ 49 ॥</l>
        </lg>
        <lg n="50" xml:id="Megh.1.50">
          <l>tām uttīrya vraja paricitabhrūlatāvibhramāṇāṃ</l>
          <l>pakṣmotkṣepād uparivilasatkṛṣṇaśāraprabhāṇām ।</l>
          <l>kundakṣepānugamadhukaraśrīmuṣām ātmabimbaṃ</l>
          <l>pātrīkurvan daśapuravadhūnetrakautūhalānām ॥ 50 ॥</l>
        </lg>
        <lg n="51" xml:id="Megh.1.51">
          <l>brahmāvartaṃ janapadam atha cchāyayā gāhamānaḥ</l>
          <l>kṣetraṃ kṣatrapradhanapiśunaṃ kauravaṃ tad bhajethāḥ ।</l>
          <l>rājanyānāṃ śitaśaraśatair yatra gāṇḍīvadhanvā</l>
          <l>dhārāpātais tvam iva kamalāny abhyavarṣan mukhāni ॥ 51 ॥</l>
        </lg>
        <lg n="52" xml:id="Megh.1.52">
          <l>hitvā hālām abhimatarasāṃ revatīlocanāṅkāṃ</l>
          <l>bandhuprītyā samaravimukho lāṅgalī yāḥ siṣeve ।</l>
          <l>kṛtvā tāsām adhigamam apāṃ saumya sārasvatīnām</l>
          <l>antaḥ śuddhas tvam api bhavitā varṇamātreṇa kṛṣṇaḥ ॥ 52 ॥</l>
        </lg>
        <lg n="53" xml:id="Megh.1.53">
          <l>tasmād gaccher anukanakhalaṃ śailarājāvatīrṇāṃ</l>
          <l>jāhnoḥ kanyāṃ sagaratanayasvargasopānapaṅktim ।</l>
          <l>gaurīvaktrabhrukuṭiracanāṃ yā vihasyeva phenaiḥ</l>
          <l>śambhoḥ keśagrahaṇam akarod indulagnormihastā ॥ 53 ॥</l>
        </lg>
        <lg n="54" xml:id="Megh.1.54">
          <l>tasyāḥ pātuṃ suragaja iva vyomni paścārdhalambī</l>
          <l>tvaṃ ced acchasphaṭikaviśadaṃ tarkayes tiryag ambhaḥ ।</l>
          <l>saṃsarpantyā sapadi bhavataḥ srotasi cchāyayāsau</l>
          <l>syād asthānopagatayamunāsaṃgamevābhirāmā ॥ 54 ॥</l>
        </lg>
        <lg n="55" xml:id="Megh.1.55">
          <l>āsīnānāṃ surabhitaśilaṃ nābhigandhair mṛgāṇāṃ</l>
          <l>tasyā eva prabhavam acalaṃ prāpya gauraṃ tuṣāraiḥ ।</l>
          <l>vakṣyasy adhvaśramavinayena tasya śṛṅge niṣaṇṇaḥ</l>
          <l>śobhāṃ śubhrāṃ trinayanavṛṣotkhātapaṅkopameyam ॥ 55 ॥</l>
        </lg>
        <lg n="56" xml:id="Megh.1.56">
          <l>taṃ ced vāyau sarati saralaskandhasaṃghaṭṭajanmā</l>
          <l>bādhetolkākṣapitacamarībālabhāro davāgniḥ ।</l>
          <l>arhasy enaṃ śamayitum alaṃ vāridhārāsahasrair</l>
          <l>āpannārtipraśamanaphalāḥ saṃpado hy uttamānām ॥ 56 ॥</l>
        </lg>
        <lg n="57" xml:id="Megh.1.57">
          <l>ye saṃrambhotpatanarabhasāḥ svāṅgabhaṅgāya tasmin</l>
          <l>muktādhvānaṃ sapadi śarabhā laṅghayeyur bhavantam ।</l>
          <l>tān kurvīthās tumulakarakāvṛṣṭipātāvakīrṇan</l>
          <l>ke vā na syuḥ paribhavapadaṃ niṣphalārambhayatnāḥ ॥ 57 ॥</l>
        </lg>
        <lg n="58" xml:id="Megh.1.58">
          <l>tatra vyaktaṃ dṛṣadi caraṇanyāsam ardhendumauleḥ</l>
          <l>śaśvat siddhair upacitabaliṃ bhaktinamraḥ parīyāḥ ।</l>
          <l>yasmin dṛṣṭe karaṇavigamād ūrdhvam uddhūtapāpāḥ</l>
          <l>kalpiṣyante sthiragaṇapadaprāptaye śraddadhānāḥ ॥ 58 ॥</l>
        </lg>
        <lg n="59" xml:id="Megh.1.59">
          <l>śabdāyante madhuram anilaiḥ kīcakāḥ pūryamāṇāḥ</l>
          <l>saṃraktābhis tripuravijayo gīyate kiṃnarābhiḥ ।</l>
          <l>nirhrādas te muraja iva cet kandareṣu dhvaniḥ syāt</l>
          <l>saṃgītārtho nanu paśupates tatra bhāvī samagraḥ ॥ 59 ॥</l>
        </lg>
        <lg n="60" xml:id="Megh.1.60">
          <l>prāleyādrer upataṭam atikramya tāṃs tān viśeṣān</l>
          <l>haṃsadvāraṃ bhṛgupatiyaśovartma yat krauñcarandhram ।</l>
          <l>tenodīcīṃ diśam anusares tiryag āyāmaśobhī</l>
          <l>śyāmaḥ pādo baliniyamanābhyudyatasyeva viṣṇoḥ ॥ 60 ॥</l>
        </lg>
        <lg n="61" xml:id="Megh.1.61">
          <l>gatvā cordhvaṃ daśamukhabhujocchvāsitaprasthasaṃdheḥ</l>
          <l>kailāsasya tridaśavanitādarpaṇasyātithiḥ syāḥ ।</l>
          <l>śṛṅgocchrāyaiḥ kumudaviśadair yo vitatya sthitaḥ khaṃ</l>
          <l>rāśībhūtaḥ pratidinam iva tryambakasyāṭṭahāsaḥ ॥ 61 ॥</l>
        </lg>
        <lg n="62" xml:id="Megh.1.62">
          <l>utpaśyāmi tvayi taṭagate snigdhabhinnāñjanābhe</l>
          <l>sadyaḥ kṛttadviradadaśanacchedagaurasya tasya ।</l>
          <l>śobhām adreḥ stimitanayanaprekṣaṇīyāṃ bhavitrīm</l>
          <l>aṃsanyaste sati halabhṛto mecake vāsasīva ॥ 62 ॥</l>
        </lg>
        <lg n="63" xml:id="Megh.1.63">
          <l>hitvā tasmin bhujagavalayaṃ śambhunā dattahastā</l>
          <l>krīḍāśaile yadi ca vicaret pādacāreṇa gaurī ।</l>
          <l>bhaṅgībhaktyā viracitavapuḥ stambhitāntarjalaughaḥ</l>
          <l>sopānatvaṃ kuru maṇitaṭārohaṇāyāgrayāyī ॥ 63 ॥</l>
        </lg>
        <lg n="64" xml:id="Megh.1.64">
          <l>tatrāvaśyaṃ valayakuliśoddhaṭṭanodgīrṇatoyaṃ</l>
          <l>neṣyanti tvāṃ surayuvatayo yantradhārāgṛhatvam ।</l>
          <l>tābhyo mokṣas tava yadi sakhe gharmalabdhasya na syāt</l>
          <l>krīḍālolāḥ śravaṇaparuṣair garjitair bhāyayes tāḥ ॥ 64 ॥</l>
        </lg>
        <lg n="65" xml:id="Megh.1.65">
          <l>hemāmbhojaprasavi salilaṃ mānasasyādadānaḥ</l>
          <l>kurvan kāmaṃ kṣaṇamukhapaṭaprītim airāvatasya ।</l>
          <l>dhunvan kalpadrumakisalayān yaṃśukānīva vātair</l>
          <l>nānāceṣṭair jaladalalitair nirviśes taṃ nagendram ॥ 65 ॥</l>
        </lg>
        <lg n="66" xml:id="Megh.1.66">
          <l>tasyotsaṅge praṇayina iva srastagaṅgādukūlāṃ</l>
          <l>na tvaṃ dṛṣṭvā na punar alakāṃ jñāsyase kāmacārin ।</l>
          <l>yā vaḥ kāle vahati salilodgāram uccair vimānā</l>
          <l>muktājālagrathitam alakaṃ kāminīvābhravṛndam ॥ 66 ॥</l>
        </lg>
      </div>
      <div xml:id="Megh.2" n="2">
        <desc>
          <idno type="read" xml:lang="sa-iast">Uttaramegha</idno>
        </desc>
        <head>Uttarameghaḥ ।</head>
        <lg n="1" xml:id="Megh.2.1">
          <l>vidyutvantaṃ lalitavanitāḥ sendracāpaṃ sacitrāḥ</l>
          <l>saṃgītāya prahatamurajāḥ snigdhagambhīraghoṣam ।</l>
          <l>antastoyaṃ maṇimayabhuvas tuṅgam abhraṃlihāgrāḥ</l>
          <l>prāsādās tvāṃ tulayitum alaṃ yatra tais tair viśeṣaiḥ ॥ 1 ॥</l>
        </lg>
        <lg n="2" xml:id="Megh.2.2">
          <l>haste līlākamalam alake bālakundānuviddhaṃ</l>
          <l>nītā lodhraprasavarajasā pāṇḍutām ānane śrīḥ ।</l>
          <l>cūḍāpāśe navakuravakaṃ cāru karṇe śirīṣaṃ</l>
          <l>sīmante ca tvadupagamajaṃ yatra nīpaṃ vadhūnām ॥ 2 ॥</l>
        </lg>
        <lg n="3" xml:id="Megh.2.3">
          <l>yatronmattabhramaramukharāḥ pādapā nityapuṣpā</l>
          <l>haṃsaśreṇīracitaraśanā nityapadmā nalinyaḥ ।</l>
          <l>kekotkaṇṭhā bhuvanaśikhino nityabhāsvatkalāpā</l>
          <l>nityajyotsnāḥ prahitatamovṛttiramyāḥ pradoṣāḥ ॥ 3 ॥</l>
        </lg>
        <lg n="4" xml:id="Megh.2.4">
          <l>ānandotthaṃ nayanasalilamyatra nānyair nimittair</l>
          <l>nānyas tāpaṃ kusumaśarajād iṣṭasaṃyogasādhyāt ।</l>
          <l>nāpy anyasmāt praṇayakalahād viprayogopapattir</l>
          <l>vitteśānāṃ na ca khalu vayo yauvanād anyad asti ॥ 4 ॥</l>
        </lg>
        <lg n="5" xml:id="Megh.2.5">
          <l>yasyāṃ yakṣāḥ sitamaṇimayāny etya harmyasthalāni</l>
          <l>jyotiśchāyākusumaracitāny uttamastrīsahāyāḥ ।</l>
          <l>āsevante madhu ratiphalaṃ kalpavṛkṣaprasūtaṃ</l>
          <l>tvadgambhīradhvaniṣu śanakaiḥ puṣkareṣv āhateṣu ॥ 5 ॥</l>
        </lg>
        <lg n="6" xml:id="Megh.2.6">
          <l>mandākinyāḥ salilaśiśiraiḥ sevyamānā marudbhir</l>
          <l>mandārāṇām anutaṭaruhāṃ chāyayā vāritoṣṇāḥ ।</l>
          <l>anveṣṭavyaiḥ kanakasikatāmuṣṭinikṣepagūḍhaiḥ</l>
          <l>saṃkrīḍante maṇibhiramaraprārthitayā yatra kanyāḥ ॥ 6 ॥</l>
        </lg>
        <lg n="7" xml:id="Megh.2.7">
          <l>nīvībandhocchvāsitaśithilaṃ yatra bimbādharāṇāṃ</l>
          <l>kṣaumaṃ rāgādanibhṛtakareṣv ākṣipatsu priyeṣu ।</l>
          <l>arcistuṅgān abhimukham api prāpya ratnapradīpān</l>
          <l>hrīmūḍhānāṃ bhavati viphalapreraṇā cūrṇamuṣṭiḥ ॥ 7 ॥</l>
        </lg>
        <lg n="8" xml:id="Megh.2.8">
          <l>netrā nītāḥ satatagatinā yadvimānāgrabhūmīr</l>
          <l>ālekhyānāṃ salilakaṇikādoṣam utpādya sadyaḥ ।</l>
          <l>śaṅkāspṛṣṭā iva jalamucas tvādṛśā jālamārgair</l>
          <l>dhūmodgārānukṛtinipuṇā jarjarā niṣpatanti ॥ 8 ॥</l>
        </lg>
        <lg n="9" xml:id="Megh.2.9">
          <l>yatra strīṇāṃ priyatamabhujocchvāsitāliṅgitānām</l>
          <l>aṅgaglāniṃ suratajanitāṃ tantujālāvalambāḥ ।</l>
          <l>tvatsaṃrodhāpagamaviśadaś candrapādair niśīthe</l>
          <l>vyālumpanti sphuṭajalalavasyandinaś candrakāntāḥ ॥ 9 ॥</l>
        </lg>
        <lg n="10" xml:id="Megh.2.10">
          <l>akṣayyāntarbhavananidhayaḥ pratyahaṃ raktakaṇṭhair</l>
          <l>udgāyadbhir dhanapatiyaśaḥ kiṃnarair yatra sārdham ।</l>
          <l>vaibhrājākhyaṃ vibudhavanitāvāramukhyasahāyā</l>
          <l>baddhālāpā bahirupavanaṃ kāmino nirviśanti ॥ 10 ॥</l>
        </lg>
        <lg n="11" xml:id="Megh.2.11">
          <l>gatyutkampād alakapatitair yatra mandārapuṣpaiḥ</l>
          <l>putracchedaiḥ kanakakamalaiḥ karṇavisraṃśibhiś ca ।</l>
          <l>muktājālaiḥ stanaparisaracchinnasūtraiś ca hārair</l>
          <l>naiśo mārgaḥ savitur udaye sūcyate kāminīnām ॥ 11 ॥</l>
        </lg>
        <lg n="12" xml:id="Megh.2.12">
          <l>vāsaś citraṃ madhu nayanayor vibhramādeśadakṣaṃ</l>
          <l>puṣpodbhedaṃ saha kisalayair bhūṣaṇānāṃ vikalpam ।</l>
          <l>lākṣārāgaṃ caraṇakamalanyāsayogyaṃ ca yasyām</l>
          <l>ekaḥ sūte sakalam abalāmaṇḍanaṃ kalpavṛkṣaḥ ॥ 12 ॥</l>
        </lg>
        <lg n="13" xml:id="Megh.2.13">
          <l>patraśyāmā dinakarahayaspardhino yatra vāhāḥ</l>
          <l>śailodagrās tvam iva kariṇo vṛṣṭimantaḥ prabhedāt ।</l>
          <l>yodhāgraṇyaḥ pratidaśamukhaṃ saṃyuge tasthivāṃsaḥ</l>
          <l>pratyādiṣṭābharaṇarucayaś candrahāsavraṇāṅkaiḥ ॥ 13 ॥</l>
        </lg>
        <lg n="14" xml:id="Megh.2.14">
          <l>matvā devaṃ dhanapatisakhaṃ yatra sākṣād vasantaṃ</l>
          <l>prāyaś cāpaṃ na vahati bhayān manmathaḥ ṣaṭpadajyam ।</l>
          <l>sabhrūbhaṅgaprahitanayanaiḥ kāmilakṣyeṣv amoghais</l>
          <l>tasyārambhaś caturavanitāvibhramair eva siddhaḥ ॥ 14 ॥</l>
        </lg>
        <lg n="15" xml:id="Megh.2.15">
          <l>tatrāgāraṃ dhanapatigṛhān uttareṇāsmadīyaṃ</l>
          <l>dūrāl lakṣyaṃ surapatidhanuścāruṇā toraṇena ।</l>
          <l>yasyopānte kṛtakatanayaḥ kāntayā vardhito me</l>
          <l>hastaprāpyastavakanamito bālamandāravṛkṣaḥ ॥ 15 ॥</l>
        </lg>
        <lg n="16" xml:id="Megh.2.16">
          <l>vāpī cāsmin marakataśilābaddhasopānamārgā</l>
          <l>haimaiśchannā vikacakamalaiḥ snigdhavaidūryanālaiḥ ।</l>
          <l>yasyās toye kṛtavasatayo mānasaṃ saṃnikṛṣṭaṃ</l>
          <l>nādhyāsyanti vyapagataśucas tvām api prekṣya haṃsāḥ ॥ 16 ॥</l>
        </lg>
        <lg n="17" xml:id="Megh.2.17">
          <l>tasyās tīre racitaśikharaḥ peśalair indranīlaiḥ</l>
          <l>krīḍāśailaḥ kanakakadalīveṣṭanaprekṣaṇīyaḥ ।</l>
          <l>madgehinyāḥ priya iti sakhe cetasā kātareṇa</l>
          <l>prekṣyopāntasphuritataḍitaṃ tvāṃ tam eva smarāmi ॥ 17 ॥</l>
        </lg>
        <lg n="18" xml:id="Megh.2.18">
          <l>raktāśokaś calakisalayaḥ kesaraś cātra kāntaḥ</l>
          <l>pratyāsannau kuruvakavṛter mādhavīmaṇḍapasya ।</l>
          <l>ekaḥ sakhyās tava saha mayā vāmapādābhilāṣī</l>
          <l>kāṅkṣaty anyo vadanamadirāṃ dohadacchadmanāsyāḥ ॥ 18 ॥</l>
        </lg>
        <lg n="19" xml:id="Megh.2.19">
          <l>tanmadhye ca sphaṭikaphalakā kāñcanī vāsayaṣṭir</l>
          <l>mūle baddhā maṇibhir anatiprauḍhavaṃśaprakāśaiḥ ।</l>
          <l>tālaiḥ śiñjāvalayasubhagair nartitaḥ kāntayā me</l>
          <l>yām adhyāste divasavigame nīlakaṇṭhaḥ suhṛd vaḥ ॥ 19 ॥</l>
        </lg>
        <lg n="20" xml:id="Megh.2.20">
          <l>ebhiḥ sādho hṛdayanihitair lakṣaṇair lakṣayethā</l>
          <l>dvāropānte likhitavapuṣau śaṅkhapadmau ca dṛṣṭvā ।</l>
          <l>kṣāmacchāyāṃ bhavanam adhunā madviyogena nūnaṃ</l>
          <l>sūryāpāye na khalu kamalaṃ puṣyati svāmabhikhyām ॥ 20 ॥</l>
        </lg>
        <lg n="21" xml:id="Megh.2.21">
          <l>gatvā sadyaḥ kalabhatanutāṃ śīghrasaṃpātahetoḥ</l>
          <l>krīḍāśaile prathamakathite ramyasānau niṣaṇṇaḥ ।</l>
          <l>arhasy antarbhavanapatitāṃ kartum alpālpabhāsaṃ</l>
          <l>khadyotālīvilasitanibhāṃ vidyudunmeṣadṛṣṭim ॥ 21 ॥</l>
        </lg>
        <lg n="22" xml:id="Megh.2.22">
          <l>tanvī śyāmā śikharīdaśanā pakvabimbādharauṣṭhī</l>
          <l>madhye kṣāmā cakitahariṇīprekṣaṇā nimnanābhiḥ ।</l>
          <l>śroṇībhārād alasagamanā stokanamrā stanābhyāṃ</l>
          <l>yā tatra syād yuvatīviṣaye sṛṣṭir ādyaiva dhātuḥ ॥ 22 ॥</l>
        </lg>
        <lg n="23" xml:id="Megh.2.23">
          <l>tāṃ jānīthāḥ parimitakathāṃ jīvitaṃ me dvitīyaṃ</l>
          <l>dūrībhūte mayi sahacare cakravākīm ivaikām ।</l>
          <l>gāḍhotkaṇṭhāṃ guruṣu divaseṣv eṣu gacchatsu bālāṃ</l>
          <l>jātāṃ manye śiśiramathitāṃ padminīṃ vānyarūpām ॥ 23 ॥</l>
        </lg>
        <lg n="24" xml:id="Megh.2.24">
          <l>nūnaṃ tasyāḥ prabalaruditocchūnanetraṃ priyāyā</l>
          <l>niḥśvāsānām aśiśiratayā bhinnavarṇādharoṣṭham ।</l>
          <l>hastanyastaṃ mukham asakalavyakti lambālakatvād</l>
          <l>indor dainyaṃ tvadanusaraṇakliṣṭakānter bibharti ॥ 24 ॥</l>
        </lg>
        <lg n="25" xml:id="Megh.2.25">
          <l>āloke te nipatati purā sā balivyākulā vā</l>
          <l>matsādṛśyaṃ virahatanu vā bhāvagamyaṃ likhantī ।</l>
          <l>pṛcchantī vā madhuravacanāṃ sārikāṃ pañjarasthāṃ</l>
          <l>kaccid bhartuḥ smarasi rasike tvaṃ hi tasya priyeti ॥ 25 ॥</l>
        </lg>
        <lg n="26" xml:id="Megh.2.26">
          <l>utsaṅge vā malinavasane saumya nikṣipya vīṇāṃ</l>
          <l>madgotrāṅkaṃ viracitapadaṃ geyam udgātukāmā ।</l>
          <l>tantrīm ārdrāṃ nayanasalilaiḥ sārayitvā kathaṃcid</l>
          <l>bhūyo bhūyaḥ svayam api kṛtāṃ mūrcchanāṃ vismarantī ॥ 26 ॥</l>
        </lg>
        <lg n="27" xml:id="Megh.2.27">
          <l>śeṣān māsān virahadivāsasthāpitasyāvadher vā</l>
          <l>vinyasyantī bhuvi gaṇanayā dehalīdattapuṣpaiḥ ।</l>
          <l>sambhogaṃ vā hṛdayanihitārambham āsvādayantī</l>
          <l>prāyeṇaite ramaṇaviraheṣv aṅganānāṃ vinodāḥ ॥ 27 ॥</l>
        </lg>
        <lg n="28" xml:id="Megh.2.28">
          <l>savyāpāram ahani na tathā pīḍayed viprayogaḥ</l>
          <l>śaṅke rātrau gurutaraśucaṃ nirvinodāṃ sakhīṃ te ।</l>
          <l>matsaṃdeśaḥ sukhayitum alaṃ paśya sādhvīṃ niśīthe</l>
          <l>tām unnidrām avaniśayanāṃ saudhavātāyanasthaḥ ॥ 28 ॥</l>
        </lg>
        <lg n="29" xml:id="Megh.2.29">
          <l>ādhikṣāmāṃ virahaśayane saṃniṣaṇṇaikapārśvāṃ</l>
          <l>prācīmūle tanum iva kalāmātraśeṣāṃ himāṃśoḥ ।</l>
          <l>nītā rātriḥ kṣaṇa iva mayā sārdham icchāratair yā</l>
          <l>tām evoṣṇair virahamahatīm aśrubhir yāpayantīm ॥ 29 ॥</l>
        </lg>
        <lg n="30" xml:id="Megh.2.30">
          <l>pādān indoramṛtaśiśirāñjalamārgapraviṣṭān</l>
          <l>pūrvaprītyā gatamabhumukhaṃ saṃnivṛttaṃ tathaiva ।</l>
          <l>cakṣuḥ khedāt salilagurubhiḥ pakṣmabhiśchādayantīṃ</l>
          <l>sābhre।ahnīva sthalakamalinī na prabhuddhāṃ na suptām ॥ 30 ॥</l>
        </lg>
        <lg n="31" xml:id="Megh.2.31">
          <l>niḥśvāsenādharakisalayakleśinā vikṣipantīṃ</l>
          <l>śuddhasnānāt paruṣamalakaṃ nūnamāgaṇṇdalambam ।</l>
          <l>matsaṃbhogaḥ kathamupanamet svapnajo।apīti nidrām</l>
          <l>ākāṅkṣantīṃ nayanasalilotpīḍaruddhāvakāśam ॥ 31 ॥</l>
        </lg>
        <lg n="32" xml:id="Megh.2.32">
          <l>ādye baddhā virahadivase yā śikhā dāma hitvā</l>
          <l>śāpasyānte vigalitaśucā tāṃ mayodveṣṭanīyām ।</l>
          <l>sparśakliṣṭām ayamitanakhenāsakṛtsārayantīṃ</l>
          <l>gaṇḍābhogāt kaṭhinaviṣamām ekaveṇīṃ kareṇa ॥ 32 ॥</l>
        </lg>
        <lg n="33" xml:id="Megh.2.33">
          <l>sā saṃnyastābharaṇam abalā peśalaṃ dhārayantī</l>
          <l>śayyotsaṅge nihitam asakṛd duḥkhaduḥkhena gātram ।</l>
          <l>tvām apy asraṃ navajalamayaṃ mocayiṣyaty avaśyaṃ</l>
          <l>prāyaḥ sarvo bhavati karuṇāvṛttir ārdrāntarātmā ॥ 33 ॥</l>
        </lg>
        <lg n="34" xml:id="Megh.2.34">
          <l>jāne sakhyās tava mayi manaḥ saṃbhṛtasnehamasmād</l>
          <l>itthaṃbhūtāṃ prathamavirahe tām ahaṃ tarkayāmi ।</l>
          <l>vācālaṃ māṃ na khalu subhagaṃmanyabhāvaḥ karoti</l>
          <l>pratyakṣaṃ te nikhilam acirād bhrātar uktaṃ mayā yat ॥ 34 ॥</l>
        </lg>
        <lg n="35" xml:id="Megh.2.35">
          <l>ruddhāpāṅgaprasaram alakair añjanasnehaśūnyaṃ</l>
          <l>pratyādeśād api ca madhuno vismṛtabhrūvilāsam ।</l>
          <l>tvayy āsanne nayanam uparispandi śaṅke mṛgākṣyā</l>
          <l>mīnakṣobhāc calakuvalayaśrītulām eṣyatīti ॥ 35 ॥</l>
        </lg>
        <lg n="36" xml:id="Megh.2.36">
          <l>vāmaś cāsyāḥ kararuhapadair mucyamāno madīyair</l>
          <l>muktājālaṃ ciraparicitaṃ tyājito daivagatyā ।</l>
          <l>saṃbhogānte mama samucito hastasaṃvāhamānāṃ</l>
          <l>yāsyaty ūruḥ sarasakadalīstambhagauraś calatvam ॥ 36 ॥</l>
        </lg>
        <lg n="37" xml:id="Megh.2.37">
          <l>tasmin kāle jalada yadi sā labdhanidrāsukhā syād</l>
          <l>anvāsyaināṃ stanitavimukho yāmamātraṃ sahasva ।</l>
          <l>mā bhūd asyāḥ praṇayini mayi svapnalabdhe kathaṃcit</l>
          <l>sadyaḥ kaṇṭhacyutabhujalatāgranthi gāḍhopagūḍham ॥ 37 ॥</l>
        </lg>
        <lg n="38" xml:id="Megh.2.38">
          <l>tām utthāpya svajalakaṇikāśītalenānilena</l>
          <l>pratyāśvastāṃ samam abhinavair jālakair mālatīnām ।</l>
          <l>vidyudgarbhaḥ stimitanayanāṃ tvatsanāthe gavākṣe</l>
          <l>vaktuṃ dhīraḥ stanitavacanair māninīṃ prakramethāḥ ॥ 38 ॥</l>
        </lg>
        <lg n="39" xml:id="Megh.2.39">
          <l>bhartur mitraṃ priyam avidhave viddhi mām ambuvāhaṃ</l>
          <l>tatsaṃdeśair hṛdayanihitair āgataṃ tvatsamīpam ।</l>
          <l>yo vṛndāni tvarayati pathi śramyatāṃ proṣitānāṃ</l>
          <l>mandrasnigdhair dhvanibhir abalāveṇimokṣotsukāni ॥ 39 ॥</l>
        </lg>
        <lg n="40" xml:id="Megh.2.40">
          <l>ity ākhyāte pavanatanayaṃ maithilīvonmukhī sā</l>
          <l>tvām utkaṇṭhocchvasitahṛdayā vīkṣya sambhāvya caiva ।</l>
          <l>śroṣyaty asmāt param avahitā saumya sīmantinīnāṃ</l>
          <l>kāntodantaḥ suhṛdupanataḥ saṃgamāt kiṃcid ūnaḥ ॥ 40 ॥</l>
        </lg>
        <lg n="41" xml:id="Megh.2.41">
          <l>tām āyuṣman mama ca vacanād ātmanaś copakartuṃ</l>
          <l>brūyā evaṃ tava sahacaro rāmagiryāśramasthaḥ ।</l>
          <l>avyāpannaḥ kuśalam abale pṛcchati tvāṃ viyuktaḥ</l>
          <l>pūrvābhāṣyaṃ sulabhavipadāṃ prāṇinām etad eva ॥ 41 ॥</l>
        </lg>
        <lg n="42" xml:id="Megh.2.42">
          <l>aṅgenāṅgaṃ pratanu tanunā gāḍhataptena taptaṃ</l>
          <l>sāsreṇāśrudrutam aviratotkaṇṭham utkaṇṭhitena ।</l>
          <l>uṣṇocchvāsaṃ samadhikatarocchvāsinā dūravartī</l>
          <l>saṃkalpais tair viśati vidhinā vairiṇā ruddhamārgaḥ ॥ 42 ॥</l>
        </lg>
        <lg n="43" xml:id="Megh.2.43">
          <l>śabdākhyeyaṃ yadapi kila te yaḥ sakhīnāṃ purastāt</l>
          <l>karṇe lolaḥ kathayitum abhūd ānanasparśalobhāt ।</l>
          <l>so 'tikrāntaḥ śravaṇaviṣayaṃ locanābhyām adṛṣṭas</l>
          <l>tvām utkaṇṭhāviracitapadaṃ manmukhenedam āha ॥ 43 ॥</l>
        </lg>
        <lg n="44" xml:id="Megh.2.44">
          <l>śyāmāsv aṅgaṃ cakitahariṇīprekṣaṇe dṛṣṭipātaṃ</l>
          <l>vaktracchāyāṃ śaśini śikhināṃ barhabhāreṣu keśān ।</l>
          <l>utpaśyāmi pratanuṣu nadīvīciṣu bhrūvilāsān</l>
          <l>hantaikasmin kvacid api na te caṇḍi sādṛśyam asti ॥ 44 ॥</l>
        </lg>
        <lg n="45" xml:id="Megh.2.45">
          <l>tvām ālikhya praṇayakupitāṃ dhāturāgaiḥ śilāyām</l>
          <l>ātmānaṃ te caraṇapatitaṃ yāvad icchāmi kartum ।</l>
          <l>asrais tāvan muhur upacitair dṛṣṭir ālupyate me</l>
          <l>krūras tasminn api na sahate saṃgamaṃ nau kṛtāntaḥ ॥ 45 ॥</l>
        </lg>
        <lg n="46" xml:id="Megh.2.46">
          <l>mām ākāśapraṇihitabhujaṃ nirdayāśleṣahetor</l>
          <l>labdhāyās te katham api mayā svapnasaṃdarśaneṣu ।</l>
          <l>paśyantīnāṃ na khalu bahuśo na sthalīdevatānāṃ</l>
          <l>muktāsthūlās tarukisalayeṣv aśruleśāḥ patanti ॥ 46 ॥</l>
        </lg>
        <lg n="47" xml:id="Megh.2.47">
          <l>bhittvā sadyaḥ kisalayapuṭān devadārudrumāṇāṃ</l>
          <l>ye tatkṣīrasrutisurabhayo dakṣiṇena pravṛttāḥ ।</l>
          <l>āliṅgyante guṇavati mayā te tuṣārādrivātāḥ</l>
          <l>pūrvaṃ spṛṣṭaṃ yadi kila bhaved aṅgam ebhis taveti ॥ 47 ॥</l>
        </lg>
        <lg n="48" xml:id="Megh.2.48">
          <l>saṃkṣipyante kṣana iva kathaṃ dīrghayāmā triyāmā</l>
          <l>sarvāvasthāsv ahar api kathaṃ mandamandātapaṃ syāt ।</l>
          <l>itthaṃ cetaś caṭulanayane durlabhaprārthanaṃ me</l>
          <l>gāḍhoṣmābhiḥ kṛtam aśaraṇaṃ tvadviyogavyathābhiḥ ॥ 48 ॥</l>
        </lg>
        <lg n="49" xml:id="Megh.2.49">
          <l>nanv ātmānaṃ bahu vigaṇayann ātmanaivāvalambe</l>
          <l>tatkalyāṇi tvam api nitarāṃ mā gamaḥ kātaratvam ।</l>
          <l>kasyātyantaṃ sukham upanataṃ duḥkham ekāntato vā</l>
          <l>nīcair gacchaty upari ca daśā cakranemikrameṇa ॥ 49 ॥</l>
        </lg>
        <lg n="50" xml:id="Megh.2.50">
          <l>śāpānto me bhujagaśayanād utthite śārṅgapāṇau</l>
          <l>śeṣān māsān gamaya caturo locane mīlayitvā ।</l>
          <l>paścād āvāṃ virahaguṇitaṃ taṃ tam ātmābhilāṣaṃ</l>
          <l>nirvekṣyāvaḥ pariṇataśaraccandrikāsu kṣapāsu ॥ 50 ॥</l>
        </lg>
        <lg n="51" xml:id="Megh.2.51">
          <l>bhūyaścāha tvam api śayane kaṇṭhalagnā purā me</l>
          <l>nidrāṃ gatvā kim api rudatī sasvaraṃ viprabuddhā ।</l>
          <l>sāntarhāsaṃ kathitam asakṛt pṛcchataś ca tvayā me</l>
          <l>dṛṣṭaḥ svapne kitava ramayan kām api tvaṃ mayeti ॥ 51 ॥</l>
        </lg>
        <lg n="52" xml:id="Megh.2.52">
          <l>etasmān māṃ kuśalinam abhijñānadānād viditvā</l>
          <l>mā kaulīnād asitanayane mayy aviśvāsinī bhūḥ ।</l>
          <l>snehān āhuḥ kim api virahe dhvaṃsinas te tv abhogād</l>
          <l>iṣṭe vastuny upacitarasāḥ premarāśībhavanti ॥ 52 ॥</l>
        </lg>
        <lg n="53" xml:id="Megh.2.53">
          <l>āśvāsyaivaṃ prathamavirahodagraśokāṃ sakhīṃ te</l>
          <l>śailād āśu trinayanavṛṣotkhātakūṭān nivṛttaḥ ।</l>
          <l>sābhijñānaprahitakuśalais tadvacobhir mamāpi</l>
          <l>prātaḥ kundaprasavaśithilaṃ jīvitaṃ dhārayethāḥ ॥ 53 ॥</l>
        </lg>
        <lg n="54" xml:id="Megh.2.54">
          <l>kaccit saumya vyavasitam idaṃ bandhukṛtyaṃ tvayā me</l>
          <l>pratyādeśān na khalu bhavato dhīratāṃ kalpayāmi ।</l>
          <l>niḥśabdo 'pi pradiśasi jalaṃ yācitaś cātakebhyaḥ</l>
          <l>pratyuktaṃ hi praṇayiṣu satām īpsitārthakriyaiva ॥ 54 ॥</l>
        </lg>
        <lg n="55" xml:id="Megh.2.55">
          <l>etat kṛtvā priyam anucitaprārthanāvartino me</l>
          <l>sauhārdyād vā vidhura iti vā mayyanukrośabuddhyā ।</l>
          <l>iṣṭān deśāñ jalada vicara prāvṛṣā saṃbhṛtaśrīr</l>
          <l>mā bhūd evaṃ kṣaṇam api ca te vidyutā viprayogaḥ ॥ 55 ॥</l>
        </lg>
      </div>
    </body>
  </text>
</TEI>
